---
title: Foredrag og kurser
layout: foredrag
permalink: /foredrag
---
## **Lyt og skab det gode kollegaskab** 

* Hvordan lytter vi til vores kollegaer? Lytter vi for at svare eller for at forstå? Frank tuner ind på vigtigheden af at lige at stoppe op og sætte sig selv på pause og rent faktisk lytte til kollegaen!   
* Får vi tingene sagt på vores arbejdsplads? Har vi tiltale, omtale eller samtale med vores kollegaer? Frank folder begrebet ”Cappuccino-kultur” ud og giver bud på, hvordan vi kan få tingene sagt. Og hvorfor det er vigtigt. 
* Hvor ligger dit fokus, når du møder modstand i det daglige? Er det på de ydre omstændigheder, på de andre, på ting vi ville ønske anderledes? Eller er det på de ting, vi selv har kontrol over og faktisk kan gøre noget ved? Lyt og skab det gode kollegaskab er et foredrag om at tage ansvar og kigge indad – det starter hos mig. 
* Mange har i årevis snakket om PYT-knappen – Frank er fan af Actionknappen. Der vil være konkrete redskaber og værktøjer til at prøve af med det samme. Alt sammen for at I efter foredraget kan få det bedste arbejdsmiljø. 
* I får et energisk og jordnært foredrag, der også indeholder saks, målebånd og flipovers.

## **Konflikthåndtering – det starter hos mig!**

* Kender du det, at en anden person bare trykker på alle knapperne hos dig? Du kan mærke, hvordan dine frustrationer vokser, sladderen ved kaffeautomaten på jobbet tiltager, og du kan ikke være i dig selv? Her har du to valgmuligheder: Enten kan du lade det påvirke dig, eller du kan kigge indad os se, hvem der egentlig har lagt de trykknapper ud! Frank Knudsen er meget optaget af den sidste mulighed. Vi er nødt til at møde os selv først i mødet med et andet menneske. Vi skal turde blive i det, der gør ondt og ikke quickfixe os ud af svære situationer. Denne tendens i samfundet og i virksomhederne sætter Frank Knudsen fokus på. Vi må ikke undgå konflikter, uoverensstemmelser og uenigheder – vi skal gå ind i dem, blive i dem og frem for alt finde 2 vindere.
* Kender du fornemmelsen af at have taget offer-kappen på, og det er de andres skyld? Eksempelvis kollegaen, naboen, ægtefællen, chefen, kassedamen, bilisten på motorvejen eller køen i venteværelset? Vores fokus er altafgørende, og ikke mindst hvilke tanker, vi tænker omkring vores fokus. Det er lige præcis her god konflikthåndtering starter ifølge Frank.
* Vi hører kroppens signaler, der fortæller, at vi skal reagere – men lytter vi? Søvnløshed, tankemylder, dårligt humør og kort lunte var blot nogle af de signaler Frank Knudsen overhørte i sit eget arbejdsliv. Mentalisering, menneskelige behov og mediationsværktøjer er for Frank Knudsen nøglebegreber i forståelsen af os selv og andre. Ud fra egne erfaringer kommer Frank med bud på, hvordan vi får mere trivsel, optimerer vores relationer og skaber mere nærvær.
* Arbejdet kan fylde meget, både mentalt og tidsmæssigt – for nogle mere end andre. Frank Knudsen tuner ind på ja-dage, trivsel og god konflikthåndtering. Det er ifølge Frank Knudsen vigtigt, at vi stiller skarpt på, hvad vi selv bidrager med til det gode arbejdsmiljø, samt hvordan vi håndterer konflikter. Der vil i foredraget komme redskaber og strategier til konflikthåndtering – lige til at prøve af i praksis.
* Oplev et oprigtigt, engagerende og nærværende foredrag, hvor Frank inviterer dig ind i dig selv, op i hovedet og ned i maven.

## **“Frygt for fiasko” eller “Chance for success?"**

#### *Sådan håndterer du præstationspres*

* Mange unge mennesker oplever, at de skal være perfekte. Når der skal præsteres foran andre, kommer tanken om, at tingene måske ikke er perfekte, let til at fylde. De ængstelige tanker om uformåenhed går i hak, og de påtrængende negative følelser om utilstrækkelighed kan være svære at slippe. Den kropslige uro kan virke selvforstærkende på tanker og følelser. Nervøsitet bliver til frygt, som erstattes af angst. Fokus forsvinder, og klappen går ned. Det hele modarbejder den unges forberedelse, performance og selvværd.
* Frank Knudsen har i årevis støttet unge mennesker i at håndtere pres. Både som underviser i elitesport men også som coach. I dette foredrag giver han unge mennesker indsigt i- og redskaber til at håndtere præstationsangst. Han piller begreberne eksamensangst og den sorte klap fra hinanden og anskuer, hvad der egentlig er positivt ved sådanne situationer.
* Frank møder de unge i øjenhøjde. Her er ingen tørre teorier og løftede pegefingre. I stedet er der humor, energi, øvelser og værktøjer til brug i dagligdagen.
* Dette foredrag/oplæg er målrettet studerende, der har brug for redskaber til at stå stærkere under pres, fx til at lære at håndtere deres eksamensangst eller generelt til at styrke dem i situationer, hvor der er fokus på præstation og bedømmelse.
